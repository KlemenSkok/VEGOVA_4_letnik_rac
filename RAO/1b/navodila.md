# Vaja 1b - spletna stran z oblikovanjem

1. Sestavi spletno stran v skladu s spodnjimi navodili. Vsi vpisani podatki so lahko izmišljeni. Tukaj si lahko ogledaš, kako naj bi izgledal končni izdelek.
Sestavi ogrodje prazne spletne strani, ki v glavi vsebuje značko za vpis naslova in značko za nastavitev šumnikov. Za naslov spletne strani (v glavi) vpiši svoje ime in priimek. V telesu spletne strani se boš na kratko predstavil(a). Predstavitev naj vsebuje glavni naslov (ime in priimek) in nekaj podnaslovov (osnovni podatki, podatki o šolanju, prosti čas, zanimive povezave).
Osnovne podatke vpiši v obliki neoštevilčenega seznama. Pri vsaki točki seznama naj bo najprej krepko izpisan pomen podatka (datum rojstva, kraj rojstva, stalni naslov), potem dvopičje in njegova vrednost.
Ime kraja pri stalnem naslovu med osnovnimi podatki napravi aktivno, tako da klik nanj prikaže njegovo spletno predstavitev.
Podatke o šolanju vpiši v obliki oštevilčenega seznama (osnovna šola, srednja šola).
Dodaj sliko srednje šole in jo napravi aktivno. Klik na sliko naj prikaže spletno stran srednje šole.
Dodaj tabelo s svojim urnikom.
V rubriki prosti čas opiši svoje hobije v obliki opisnega seznama (lahko tudi kakšen drug seznam).
V rubriki zanimive povezave naštej vsaj 5 naslovov zanimivih spletnih strani. Naslovi naj bodo aktivni. Uporabi neoštevilčen seznam.
2. Izdelek iz prejšnje naloge oblikuj s pomočjo stilov. Končni izdelek naj bi bil videti približno takole.
V glavo datoteke dodaj značko za definicijo stilov. Definiraj oblikovne lastnosti spletne strani (značke BODY), tako da bo ozadje svetlo modro (lightblue), pisava pa naj bo nastavljena na Arial velikosti 11pt.
Določi oblikovne lastnosti glavnega naslova (pisava Times New Roman, krepko, 20pt, rdeče barve, podčrtan, poravnano na sredino, povečan razmik med črkami) in podnaslovov (Pisava Comic Sans MS, modre barve, 18pt, krepko).
Točke seznama z osnovnimi podatki naj bodo označene s kvadratki. Celoten seznam naj bo v okvirju (črna tanka neprekinjena črta). Pred in za seznamom naj bo 20pt praznega prostora.
Aktivno besedilo naj ne bo podčrtano, vedno naj bo modre barve. Aktivne slike naj bodo brez modrega roba.
Seznam s podatki o šolanju naj bo oštevilčen z malimi rimskimi številkami. Od levega roba naj bo odmaknjen 4cm. Slika fakultete naj bo poravnana na desno stran.
Seznam hobijev oblikuj tako, da bodo imena hobijev rdeča, krepka in malo večja, opisi pa nagnjeni, široki 10 cm, v okvirju, na rumenem ozadju. Na notranji strani okvirja ob robu naj bo 6px prostora. Pod okvirjem naj bo 10px prostora.
Tabelo z urnikom oblikuj tako, da bo tabela imela debelejši rob, celice pa tankega. Celice v prvi vrstici (imena dnevov) in prvem stolpcu (oznake ur) naj bodo na modrem ozadju z belo pisavo, krepko, Times New Roman, druge neprazne celice pa naj bodo na rdečem ozadju z rumeno pisavo. Vsebine vseh celic naj bodo poravnane na sredino (vodoravno in navpično).

